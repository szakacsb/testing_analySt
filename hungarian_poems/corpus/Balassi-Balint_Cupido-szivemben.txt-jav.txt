a Lucretia éneke nótájára
Christina nevére

 Cupido szívemben sok tüzes szikrákkal szerelmét most újítja,
 Elmémben, mint várban vigyázó virrasztó, herdóját ő úgy mondja,
 Tüntetvén előttem szép csillagom képét, velem csak kívántatja.

 Róla feledékeny nem lehet víg szívem, mert csak őtet óhajtja,
 Mint esőt aszály miatt meghasadozott föld, őtet úgy kívánja,
 Tüzem enyhítője, bánatom vivője hogy csak ő már, azt vallja.

 Immár őérette egyebek szerelme nálam mind semmivé lött,
 Mert szeme nyilával, nagy igazságával mint célt, engem már meglőtt,
 Bevett szerelmébe, kivel mintha engem ő úgyan üdvözítött.

 Siralmas nagy bánat különben nem bánthat, csak mikor őt nem látom,
 Szép kertek tömlöcnek akkoron tetszenek, víg ének is siralom,
 Viszont mikor látom, vagy szavát hallhatom, nincsen semmi bánatom.

 Töredelmes szívem édes levelében szintén igaz úgy indul,
 Régi betegségből mint támadott ember újul rózsa szagátul,
 Vagy mint a régi rab szabadságnak örül, elszaladván fogságbul.

 Ínségéből immár mert engem ő kivett előbbi szerelmemnek,
 Bús voltát szívemnek lengedező szele elverte jó kedvének,
 Búszerző Szerelem már nem árthat nekem, mert oltalma fejemnek.

 Nem régen szép gyűrűt szerelmesem küldött, ki rubinttal mind rakva,
 Egy szép drága gyémánt kellő középaránt vagyon közte foglalva,
 Hozzám szerelmében tökéletes szíve is így vagyon kapcsolva.

 Ajándékon viszont kiért hív szívemet én is neki mutattam,
 Szorítva kit neki szerelemnek tüzes fogójában nyújtottam,
 Fejemet, lelkemet, teljes életemet ajánlottam s vallottam,

 Melyet szerelmesen és igen jó néven tőlem, rabjátul elvett,
 Édes hűségében, mint erős szekrényben bezárolván rekesztett,
 Nagy igazságába, mint szép lágy ruhába tűrvén kebelébe tett.

 Távol vagyon immár nagy keserűségem, gyönyörű én életem,
 Mely szépek tavasszal sík mezők virággal, boldogsággal jó kedvem
 Azon módon rakva, nem győz örvendezni eleget szeretőmen.
