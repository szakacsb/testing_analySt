História egy Árgirus nevű királyfiról és egy tündér szűz leányról



Nóta: Oly búval, bánattal az Aeneas király, etc.

A tündérországról bőséggel olvastam,
Olasz krónikából kit megfordítottam,
És az olvasóknak mulatságul adtam,
Magyar versek szerint énekben foglaltam.

Lészen most beszédem ifjú Árgirusról,
 királynak kisebbik fiáról,
Ő szeretőjéről, tündér szűz leányról,
Fáradsága után ő vigasságáról.

Bizonnyal országát én meg nem mondhatom,
 királynak hol legyen, nem tudom.
A tündérországban volt kővára, tudom;
Mint a krónikából értem és olvasom.

Ékes tartománnyal a király bír vala,
Szép, fénylő kővára országában vala.
Asszony felesége szép Medana vala,
Három vitéz fia a királynak vala.

Régi rakott kertje a királynak vala,
Mely szép termő fákkal ékesítve vala,
Drága szép folyóvíz kertjében foly vala,
Mellyel szép kőkertje ékesítve vala.

Történék azonban, kertjében hogy járna,
Egy szép virágos fát ott a kertben láta,
Melyet ő ezelőtt még nem látott volna,
Honnat hozták oda, ő azt kérdi vala.

Virága mint ezüst, olyan színű vala,
A közepe pedig szép gyöngyszemmel rakva,
Melynek a termését alig várja vala.
Háromszor egy napon megvirágzik vala.

Sietséggel király a kertészt hívatá,
Kérdé, az almafát ki plántálta volna.
Mondá, hogy ő többé azt nem látta volna,
Sőt, annak szépségét ő is úgy


Gyönyörűségesen nappal az almafa
Ezüst virágával úgy tündöklik vala,
Éjszaka nagy szépen érik meg almája,
De reggelre fáján egy sem marad vala.

Ezen az Acleton igen búsult vala,
Másodszor is a fa megvirágzik vala,
Gyöngyös virágjában sokat behordata,
Éjszaka őrzőket a kertben bocsátta.

Reggelt alig várja, a király felkele,
Palota ablakán a kert felé néze,
A szép gyümölcsfának hát nincsen termése,
Ő maga a kertbe őrzőkhöz
 beméne.

Gyorsasággal siet a király hozzájok,
De hát a fa alatt mind elaludtanak,
A király felkölté, kérdé, mit láttanak,
Azok a királynak imígyen szólanak:

„Ért aranyalmákat fán szépeket láttunk,
Egy kis szellőt fújni éjszakán hallottunk,
Mely miatt mindnyájan el kellett aludnunk,
Mint egy fél megholtak, földre nyomattattunk.”

Igen hamar király házában bemene,
Nagy bánatnak magát mindjárást ereszté,
Egy jövendőmondót hamar kerestete,
Kinek a bús király ekképpen beszéle:

„Mondd meg nekem – úgymond –, ezt a fát ki hozta!
Akaratom ellen kertemben plántálta,
Az ő szép termését kertemből elhordja,
Mely miatt, ím látod, jutottam nagy búra.

Ha nekem megmondod, várjad nagy jutalmát.
Örömre fordítod az én bánatimat,
Veszesz ottan tőlem sok ajándékokat,
Teszek én teveled ottan minden jókat.”

A jövendőmondó Philarenus vala,
Ki ördöngősséggel oly igen bölcs vala,
Harmadnapot kére gondolkodására,
Akkor szóról szóra neki megmondaná.

Király megengedé, előle elmene,
Harmadnap eltelvén a királyhoz jöve,
Királyt fiaival házban együtt lelé,
Philarenus így szól király beszédére.

Mondá: „A termő fát az, ki odahozta,
Ugyanazon ember termését elhordja.
A tennen gyermeked neked megmondhatja,
Az, ki fa termését megoltalmazhatja.

Ennek ő kedvéért hozták ez fát ide,
Az ő szép személyét kívánta látnia,
De ez felségednek fordul nagy bánatra,
A te gyermekednek nagy bujdosására.”

Philarenus ennél többet ott nem szóla,
Szép ajándékokat király néki ada,
Fa megvirágoznék, immár alig várja,
Idő reá telvén fénylik szép virága.

Szép vetett nyoszolyát tetete fa alá,
Ő nagyobbik fiát őrizni bocsátta.
A szép nyoszolyában hanyatt fekszik vala,
A szép termő fára szemével néz vala.

Látá, hogy az alma nagy szépen megérék,
Álomhozó szellő azontól érkezék,
Nagy nehéz álomtól szegény elnyomaték,
Királytól aluva reggel találtaték.

Középső fiát is elküldé próbára
Jövendőmondónak parancsolatjára.
Hasonlatosképpen ez szintén úgy jára,
Király megharagvék jövendőmondóra.

Szegény Philarenust piacra viteté,
Nagy hirtelenséggel fejét elütteté,
Nem fog semmit az ő könyörgő beszéde,
Nagy bánattal király házába beméne.

Király felesége szép Medana vala,
Kisebbik fiával bemene az ajtón,
Királyt vigasztalja szép Medana asszony,
Kisebbik fiával, a szép Árgirussal.

Tekintetes ifjú az Árgirus vala,
Nagy ékes beszédű, szép termetű vala.
Szép ékes erkölccsel felruházva vala,
Kiért az országban neki híre vala.

Nagy kegyes beszéddel atyját vigasztalja:
„Én szerelmes atyám – a királynak mondá –,
Egy szót szólnék, hogyha felséged nem bánná,
És ha ráhajlanál én kívánságomra.

Ím, látod, bátyáim meg nem őrizhették,
Sem az őrizők is eszekben nem vették,
Almalopót neked meg nem jelenthették,
Felséged bánatját nem engesztelhették.

A jövendőmondót megöletéd, látom,
Mely cselekedeted bizony igen bánom,
Mert mit jövendölt volt, igaz leszen, tudom.
Nekem jelentette ez éjtszaki álom.

Én szerelmes atyám, hadd menjek el én is!
Ha megőrizhetném, próbáljam meg én is,
Az álomhozó szél ha reám támad is,
Miként a több őrzők ha elaluszom is.”

A keserves király mondá Árgirusnak:
„Szerelmes szép fiam, az én bánatomnak
Ne örülj oly igen én búsulásomnak,
Ne légy oka, fiam, minden bánatimnak!

Mert ha igaz leszen Philarenus szava,
Bánatomra nekem e dolog fordulna,
Neked, édes fiam, sok bujdosásodra,
Bár inkább az alma egyig vesszen oda.

Mi vagyon énnekem, fiam, aranyalmám!
Az almafát inkább jobb, hogy levágassam,
Tűzre mind tövestől, virágostól vessem,
Hogynemmint ennél is inkább háborodjam!”

„Megbocsáss, jó atyám – az ifjú így szóla –
Akaratod ellen elmegyek – azt monda –.
Igaz leszen talán Philarenus szava,
Noha te felséged őtet levágatta.”

Akaratja ellen atyjának elméne,
A kertben hogy juta, a fa alá méne,
Aranyos fegyverét letevé melléje,
Gyenge vetett ágyra testét leereszté.

Szép egyenes teste az ifjúnak vala,
Idejének szintén virágjában vala,
Úrfi módra termett vitézi járása,
Minden dolgaiban mértékletes vala.

Nem felette karcsú, közép ember vala,
Kiterjedt, fejér, szép sima ő homloka,
Két fekete szeme, szép piros orcája,
Tekintetre méltó, kívánatos vala.

Feküvén ágyában úgy könyörög vala,
Két szép szemeivel a fára néz vala,
Lassanként elhulla a fának virága,
Az alma nőttön nő, szemeivel látja.

Az almák megértek, s már fénylenek vala,
Csak egyedül ifjú kertben fekszik vala,
Az önnön testében ugyan retteg vala,
Álomhozó széltől mert igen fél vala.

Mint egy lassú szellő, olyan zúgást halla,
Szép hat fejér hattyú a fára leszálla,
Hetedik fejéhez nyoszolyára szálla,
Melyen a királyfi igen rémült vala.

Nagy lassan ő kezét akkoron kinyújtá,
Fél lábát hattyúnak kezében szorítta.
Hattyú megrázkódék, hata elszalada,
Hetedik kezében ott marada fogva.

Hallhatatlan dolog ím, attól lett vala,
Mert emberi szóval a hattyú szól vala:
„Ne siess, királyfi, az én halálomra,
Mert nem jöttem,higgyed, teneked károdra.”


Másodszor a madár ő magát  megrázá,
Leányábrázatban magát változtatá,
Melyen a királyfi álmélkodik vala,
A leány ily szóval őtet bátorítá:

„Ne félj szép szerelmem, királynak szép fia,
Medana asszonynak szerelmes magzatja!
Te vagy én szívemnek édes vidámsága,
Lelkem nyugodalma, életem istápja.

Nem plántáltam az fát atyádnak kedvéért,
Mit haragszik tehát ennek terméséért?
Szabad az embernek elvinni sajátját,
Két kezével plántált fának szép almáját.

Csak neked plántáltam, szerelmem, a szép fát,
Csak teneked szabad leszedni almáját.
Ím, szemeddel látod tündérek királyát,
Ha szereted, mostan neked adta magát.”

Hallhatatlan, mely szép ez a leány vala,
Nyelvével az ember azt meg nem mondhatja,
Emberi kéz soha azt meg nem írhatja
Az ő szép termetét, mely drága szép vala.

Juno, Pallas, Venus, Dido és Minerva,
Ezzel nem ér vala nimfáknak soksága,
Sem a szép sibillák, sem éneklő musák
Ékes tekinteti, mert mind felülmúlja.

Aranyszínű haja földig terjedt vala,
Éjtszaki időn is ugyan fénylik vala,
Nyoszolya nagy
 részét árnyékával tartja,
Fénylik gyenge testén testszínű ruhája.

Termete szép karcsú, magas állapotja,
Fejér az ő teste, mint hattyúnak tolla.
Istenasszony módra termett ábrázatja,
Gyenge, ékes, lassú zengedező szava.

Ifjú felgerjedvén karját felemelé,
Hozzája szorítván leányt megölelé,
Kitől ő magát is leány nem kímélé,
Mert ő is az ifjat igen megkedvelé.

Gyönyörű csókokat ajakuk nem unnak,
Ölelgetésekkel karjuk nem fáradnak,
Nagy gyönyörűségben mind a ketten vannak,
Így szóla királyfi, ím, a szép leánynak:

„Kegyes tekintetű én édes szerelmem,
Víg kedvű, szép, vidám szívem, édes lelkem,
Ennyi munkát tőled én hogy érdemlettem?
Mit kívánsz éntőlem, én édes szerelmem?

Nálad nélkül, higgyed, nem leszen életem,
El ne hagyjon engem kegyes voltod, kérem.
A halálra érted hogy ne vessem fejem,
Ha személyem tetszik, légy én feleségem!”

„Szívemnek virága! – a leány is szóla –
Szép ékes rózsaszál, kit ajakam csókol,
Szép fejér, gyenge test, kit kezem tapogat,
Gyönyörű szép beszéd, kit két fülem hallgat,

Mit tusakodjam már a szerelem ellen,
Ha csak hozzád vagyon, szívem, minden kedvem?
Nálad nélkül nincsen énnekem örömem.
Tied vagyok, szívem, ihon a jobb kezem!”

Mint mágneskő vasat, hozzája szorítja,
Így gyenge testeket ők egyben szoríták,
Így ő szerelmeket egymáshoz mutaták,
Sok szívem-lelkemet egymásnak mondának.

Végre szép Árgirus a leánynak szóla,
Venus játékára hajlani kívánna.
Gyenge lágy ruháját kezében szorítá,
A leány az ellen ilyen szókat szóla:

„Én édes szerelmem, fogadjad meg szómat,
Abból még nem közlöm véled én magamat,
Mert ha azt meglátják, mondnak ránk szitkokat.
Hagyj békét, szerelmem, ereszd el ruhámat!

Lám, teveled közlök minden játékokat,
Ölelgetéseket, gyönyörű csókokat, 
Kedved szerint való apolgatásokat, 
Ezzel elégedjünk, tűrtessük magunkat.”

Szép Árgirus neki ekképpen felele:
Hozzá nagy szerelmét ő addig nem hinné,
Mert abból tetszik meg szerelem gyümölcse.
„Mi nem leszen, szívem, az kisebbségünkre.

Vajon s ha virradtig mi itt elaluszunk,
Atyám szolgáitól ha itt találtatunk,
Elhiszik-e, hogy mi anélkül mulattunk,
Főképpen, hogy ilyen szerelmesek vagyunk?

Emberi látástól mi semmit ne féljünk,
Mert nagy magas kőkert vagyon mi környülünk,
Erős kapu akin reggel kell kimennünk,
Afelől lehetünk mi bátorságosok.”

Leány megfelele: „Édes szép virágom,
Serkengető, híves, nedves szép harmatom,
Én tetőled magam de hogy tagadhatom?
Vérem kiontását tőled én nem szánom.

Tied vagyok, ámbár szabad légy énvelem,
Többet már nem szólok akaratod ellen,
Mert énnekem sincsen kívánságom ellen,
Nekem is nem kedvez a gonosz szerelem.”

Venusnak szerelmes szép játéka után
Magukat mindketten az álomnak adák,
Nem sok idő múlva ottan megvirrada,
Az király felkele, kijöve az ajtón.

Palota ablakán kert felé tekénte,
Tehát a szép fának fénylik szép termése,
Szívében, lelkében ugyan megörüle,
Alig hiszi, hogy hírt fiáról érthetne.

Egy vénasszony ottan eleiben méne,
A király asszonynak ekképpen felele:
„Vajha ki nekem hírt fiamról mondana,
Szép ajándék lenne tőlem neki adva.”

Vénasszony futamék, kulcs neki adaték,
Kertbe hogy belépék, a leányt meglátá,
Nagy álmélkodással szépségét csudálá,
Aranyszálú haja nyoszolyát befogta.

Költeni nem meri, mert igen fél vala,
Istenasszony volna, ő azt véli vala,
Lassú leheléssel ott alusznak vala,
Kezeket egymásra általveték vala.

Késit ott kirántá, hajában elmetsze,
Király eleiben azt hamar bevivé,
Nagy álmélkodással királynak beszélé,
Aranyszál hajakat adá ő kezében.

„Lehetetlen dolog – királynak azt mondja –,
Hogy emberi magnak olyan haja volna.”
Asszonyfelesége felkele Medana,
Öltözék, hogy menjen szép fia látnia.

Azonban álmából leány felserkene,
Sivalkodék, kire ifjú is felkele,
Hajában elloptak, azt eszébe vette,
Jajszóval ő haját siratja  s kesergi.

„Ó, szerelmem – úgymond –, ha ezt tudtam volna,
Hogy atyád házánál tolvaj lakott volna,
Jobb még estve innét én eltűntem volna,
Hogysemmint ily szégyent rajtam tettek volna.

Nem lehet már többé, hogy én itt maradjak,
Mert nagy híja vagyon én fényes hajamnak,
Mert a mi törvényünk
 nem engedne annak,
Hogy lakója lennék atyád udvarának.”

Sírással Árgirus leányt kérdi vala:
„Én édes lelkemnek kegyes vidámsága,
Ennek az esetnek én vagyok-e oka,
Hogy engemet elhagysz keserves halálra?

 Avagy csak azt mondd meg, hol lesz maradásod,
Vagy mely felé vagyon te lakó városod?
Megkereslek téged, bizonnyal meglátod,
Avagy megtalállak,  vagy érted meghalok.”

A keserves leány visszatekint vala,
Orcáján könyvei legörögnek vala.
„Mi haszna, szerelmem – Árgirusnak monda –,
Ez országi ember ha nem jöhet oda?

A fekete várost tudakozd északra,
A változó helynél ott megtalálsz – monda –,
De tudom bizonnyal, hogy nem jöhetsz oda.”
Leány azonközben ajtónyílást halla.

Többet ott egymással nem beszélhetének,
Keserű sírással a leány eltűnék,
Az ifjú elhala, a földre leesék,
A király beméne, kertben megállapék.

A leányt a király sohul nem láthatá,
A fia hogy elhalt, a földön meglátá,
Könyve lecsordula, fiát felragadá,
Medana asszony is elfakada sírva.

A keserves király ilyen szókat szóla:
„Ím, majd hol telik be Philarenus szava,
Igaz leszen, tudom, jövendőmondása,
Az almamegérés fordul bánatomra.”

Az atyja és anyja fiát vigasztalá:
„Én édes szívemnek szerelmes istápja,
Ne hagyd magad, kelj fel, ne hagyj engem búra,
Hadd értsem meg tőled, mi nyavalyád volna!”

Királyfi sokára eszére jött vala:
„Ne vigasztalj engem! – keservesen síra –
Oka te vagy ennek – atyjának ezt monda –,
Te miattad megyek majd szörnyű halálra.

Tolvajt küldöttél volt hozzám követségül,
Engemet megfosztálaz én szeretőmtől,
Búcsút veszek majdan a napnak fényétől,
Nem akarok többé felkelni ez helyből.”

Nagy sok vigasztalást atyja rátámaszta:
„Nem én vagyok oka, jó fiam" – azt mondja –,
Nem tudtam, magzatom, de nem küldtem volna.”
Sok szó után ifjú lábára
 felálla.

Atyjával, anyjával házban bement vala, 
Leánynak szépségét ő beszéli vala,
Sem enni, sem innya ő nem akar vala,
Míg a vén kofának halálát nem látná.

Király megengedé, kezében bocsátá.
Hóhért a keserves ifjú hozattata,
Lófarkon a kofát hamar hordoztatá,
Azután négy részre testét vágattatá.

Atyjára az ifjú viszont kiált vala,
Minden jószágából részét hogy kiadná,
Mert lakni házánál többé nem akarna,
Semmi nyugodalma mert neki nem volna.

Az atyja és anyja ezen csudálkoznak,
Mind a ketten sírnak, s atyja ígyen szóla:
„Ne hagyj, édes fiam, minket ily nagy búra,
Ne adjuk magunkat érted rút halálra!”

Sok sírást, zokogást körülötte tőnek,
De semmit belőle ki nem vehetének,
Mint egy dühödt ember, kiált mindeneknek,
Nem leszen lakója többé ő földének.

Szóla ismét anyja: „Édes feltartottam!
A fúvó széltől is megoltalmaztalak,
Az én kebelemben én úgy tartottalak,
Ne menj el előlem, látod, mint óhajtlak.”

Hogy látá az atyja, szava nem használna,
Aranyat nagy bőven őneki adata,
Atyja, anyja házban jajgatván siratja,
De csak meg sem hallja, az útnak indula.

Az almafát mindjárt tőből kiásatá,
Mint egy áldozatot, a tűzre hányatá,

Világánál fiát keserven siratá,

Jövendőmondónak jut eszébe szava:

„Jámbor Philarenus igazat szólt vala,
Ok nélkül halálra én vitettem vala,
Az én bosszúságom, lásd, nekem mit hoza,
Holtig siralomra az én fejem juta.”

Hasonlatosképpen az anyja siratá,
Szolgálóleányi, az egész udvara,
Mintha halva volna, úgy kesergik vala,
Nem különben, mintha eltemették volna.

Udvara ővéle bezzeg ékes vala,
Mert őt tekintetlen senki nem tűrheté,
Ékes ábrázatját sok nem felejtheti,
Éjjel-nappal sok szűz az ifjat kesergi.

A szegény Árgirus hegyeken-völgyeken,
Mind éjjel, mind nappal észak felé megyen,
Kit elől-utól ér, ő mind tudakozik,
De senki városról nem emlékezhetik.

Csak egy inasával ő bújdosik vala,
A tündérországba immár jutott vala,
Egy nagy havas közben hogy bújdosik vala,
Egy széles barlangban egy kis füstöt láta.

Mikor a barlangnak szélére eljuta,
A barlangban ottan egy nagy embert láta,
Ugyan megrettene, az embert hogy látá,
De visszafordulni immár késő vala.

Bátorítván magát, így szóla magában:
„Nem bízom én már semmit e világban,
Jobb holtom, hogysemmint életem nagy búban.”
E szók után mindjárt méne a barlangban.

Az nagy ember kérdé, kicsodák volnának,
Zeng a föld hangjától az ő nagy szavának,
Egy szeme közepén az ő homlokának,
Az is csak kerekded, mint bagolymadárnak.

Az ifjú Árgirus bátorsággal szóla,
Micsoda járatban ő akkoron volna,
Eleiben nagy bő beszéddel számlálá,
A fekete várost tőle tudakozá.

A nagy ember szóla: „Hallod-e, jó fiam,
Sok tartományokat immár én bejártam,
De annak még hírét soha nem hallottam,
Ím, tetőled hallom, de többé nem tudtam.

Várj reggelt, jó fiam, talán megmondhatom,
Mert a tündéreket én reggelre várom,
Tőlük mind fejenként én megtudakozom,
Az, ki tudja, társul veled elbocsátom.”

Egy vadat egészen nyársra felvonata,
Inasával együtt Árgirust jól tartá,
Minden nemzetségét tőle tudakozá,
És miért fáradna, ő azt is megtudá.

Másnapra virradva tündérek jövének,
Sok ajándékokat őneki hozának,
Barlang rakva vélek, oly sokan valának,
A nagy ember szóla, hogy mind hallgatnának.

„Tudom, hogy fejenként ti sokat jártatok,
A fekete várost talán hallottátok,
Melyitek hallotta, nekem megmondjátok!
Nem gonoszból kérdem, nem leszen bántástok.”

Egyik is
 közülük azt meg nem mondhatá,
Mindenik azt mondja, a várost nem tudja,
Sőt még csak hírrel is soha nem hallotta,
Az szóra egy sánta ember oda juta.

Hogy a szónak okát megértette volna,
Ottan fenn kiálta, hogy ő azt jól tudná,
Az ő fél lábát is ott szegték meg, mondá,
De felette messze az a város volna.

Az nagy ember hívá, neki parancsolá,
Magát ifjú mellé útitársul adná.
Oda nem mer menni, sánta ember monda,
Mert ő onnat soha nem jöhetne vissza.

„Én ott a városban sok károkat tettem,
Mert farkas képében sok barmokat ettem.
Mihelyt ők megtudják, hogy én odajöttem,
Halálom énnekem őközöttük leszen.”

A nagy ember mondá: „Hallod, mit beszélek?
Menten menj, ne várjad többé, hogy küldjelek!”
Akaratja ellen útra eredének,
Nagy erős utakon éjjel-nappal mennek.

Menésben sok idő immár hogy telt volna,
Egy nagy magas hegyre felmentenek vala,
Egy nagy széles mezőn várost megmutatá.
„Nem megyek már tovább, – az ifjúnak mondá –

Mert ha a határba immár én bemegyek,
Mihelyt őnekiek abban leszen hírek,
Tudom én bizonnyal, engemet megölnek.
Menj el, járj békével, én is visszatérek.”

Árgirus köszöne, nagy hamar indula,
Fekete városba hogy immár eljuta,
Egy özvegyasszonyhoz talála szállásra,
Kinek gazdagsága, kővára nagy vala.

Jó kedvvel az asszony ifjat befogadá,
Kérdé, honnat jőne, s mi szándékban volna.
Nemzetét s országát asszonynak megmondá,
Honnat jő  s mit keres, ő azt is megmondá.

Az asszonyt végtére ifjú kérdi vala,
A változó helyet ha tudhatná, hol van,
Mert őneki oda még nagy gondja volna,
Megmondaná neki, azon kéri vala.

Az asszony felele, ifjúnak ezt mondá:
„E városon csak túl az nem messze volna,
Egy nagy szép ékes kert csak mellette volna,
Kiben egy szép leány mindennap mulatna.

Csak egyszer napjában a leány bemenne,
Hat szép szolgálólány megyen be ővele.”
Mondá, hogy az volna tündérek királya.
Ifjú hogy azt hallá, ugyan megvidula.

Szemét el nem veszi az asszony őróla,
Ő sok bujdosását erősen csudálja,
„Járással hogy győzte ?" – álmélkodván mondja,
Az ő szép személyét nézni el nem unja.

Királyfi őneki azt is megbeszélé,
Hogy ő a leányért jött volna ily messze.
Mint lett volna dolga, azt is  megbeszélé,
Kiről, ím, az asszony gondolkodni kezde.

Hajadon leánya asszonynak szép vala,
„Ez gazdag királyfi – magában gondolá –
Ím, mely szép termetű – magába azt mondá –
Leányomat neki adom házasságra.”

Álnokságot asszony azontúl gondola,
Miképpen leányát őneki adhassa.
Nyugodalmat ada neki éjszakára,
Inasát kihívá a házból titokra.

Nagy sok hazugsággal őtet elhiteté,
Hajadon leányát őneki ígéré,
Hogyha ő kérését beteljesítené.
Beszédét az asszony ilyenképpen kezdé:

„Mikor el-bementek uraddal a kertben,
Ez a kis tömlőcske legyen te kezedben!
Mihelyt annak szelét uradra ereszted,
Nehéz álom miatt ottan elnyomatik.

A szép leány onnat mikor el-kimegyen,
E kicsiny kenettelkend meg ő szemeit,

A nehéz álomból őtet felserkentsed,
Ha úr akarsz lenni, fiam, azt műveljed!”

Maga az asszonynak más szándéka vala,
Mert édes leányát Árgirusnak szánta,
De a bolond inast, ím, mint eláltatá,
Asszonynak engede, urát elárulá.

Reggelt alig várja, Árgirus felkele,
A megmondott helyre inasával mene,
A szép drága kertet mikoron eléré,
Lassan az ajtaján a kertnek beméne.

Csoda ékességét a kertnek csodálja,
Szép folyó forrásra a kertben talála,
Mint egy olvasztott réz, olyan színű vala,
A helynek is nevét arról hívják vala.

Zöldellő borostyán kertet környül fogta,
Ciprus és puszpánggal a kert teljes vala,
Pirosló narancsfák a kertben plántálva,
 Liliomvirágok bővelkednek vala.

Kertnek közepében sok szép fák valának,
Szagos balzsamumfák szépen illatoznak,
Szép kiterjedt, sűrű, magas, nagy cédrusfák
Napnak fénye ellen árnyékot tartanak.

Egy szép tiszta forrás fának árnyékában,
Szépen hömpölyögvén, földből felbuzogván,
Szép lassú folyással  kertben széllyelfolyván,
Gyenge, szép pázsitot mindenütt áztatván.

Drága szép nyoszolya ott a kertben vala,
Szép gyenge fátyollal beborítva vala.
Mindennap a leány abban nyugszik vala
Szép leveles fának hűvös árnyékában.

Ifjú szép Árgirus mihelyen meglátá,
Az ágyra borula, ugyan megvidula,
Az ő szeretőjét fáradt testtel várja,
Inasa csak közel nyoszolyához álla.

Asszonytól adatott tömlőt megszorítá,
Álomhozó szellőt urára bocsáta,
 Mely miatt Árgirus úgy elaludt vala,
Mint egy holt-eleven, ágyra borult vala.

 Nem sok idő múlván a szép szűz eljuta,
Ki páva módjára az ajtón belépett,
Hat szép gyenge leány őutána vala,
Ő szokott helyére menni siet vala.

Igen meleg idő az időben vala,
Földig terjedt haja, mint  egy sátor vala,
Szép fényes, tündöklő aranyszálú haja
Szép gyenge személynek árnyékot tart vala.

Testén ingadozik testszínű ruhája,
Lengedező fátyol fejére borítva,
Gyenge zöld pázsitot az alja csapdossa,
Gyenge piros színe mintha mosolyogna.

Fejér gyenge lába mint hattyúnak tolla,
Saru az ő lábán akkoron nem vala,
Csak a lába feje mint hó látszik vala,
Zöld harmatos pázsit nedvesíti vala.

Mihelyen Árgirust nyoszolyán meglátá,
Megismeré mindjárt, reája borula,
 Gyenge keszkenővel orcáját levonja,
Verítékét mindjárt megenyhíté rajta.

Mondá: „Édes lelkem, serkenj fel álmodból!
Hadd vigasztaljalak sok bujdosásidról,
Értekezzem tőled sok fáradságidról,
Ez ideig való próbán forgásidról!

Ne resteld elhagyni érettem álmodat!
 Lám, nem restelletted sok fáradságidat,
Felvettél érettem, szívem, sok munkákat,
Kelj fel, édes lelkem, hadd halljam meg szódat!”

Az ő feje fölött tőn sok sírásokat,
Végre inasának monda ilyen szókat:
„Ím, látom uradnak veszedelmes álmát,
Ha felserken, mondd meg tőlem hallott szókat!

A te szép szeretőd itt vala, azt mondjad,
De te el nem hagytad érette álmodat.
Még csak kétszer eljő látnia tehozzád,
De többször el nem jő, azt bizonnyal higgyed!”

E beszédek után buzgó óhajtással
A leány elmene keserves sírással.
Árgirusnak szemét szokott orvossággal
Az inas megkené, felkele azontúl.

Kérdé: „Itt vala-e az én víg szerelmem?”
Mondá, hogy itt vala, sirata keserven,
De hogy fel nem kelél, elmene tetőled,
Ilyen szókat hagya mondanom teneked:

Kétszer még eljövök szeretőm látnia,
De a mi törvényünk többször nem mutatja.
Ha akkor fel nem kel személyem látnia,
Nem jöhetek többé én őtet látnia.”


Másodnap is délkor a kertben jutának,
Hasonlatosképpen akkor is járának,
 A szállásra menvén asszony az inasnak
Ajándékot ada, hogy enged szavának.

Harmadszor Árgirus a kertben bemene,
Könyve legörögvén feltekinte mennyben,
Nagy fohászkodással Istenhez könyörge:
„Hallgass meg engemet, ki lakozol mennyben!

Ennyi fáradságom ne legyen hiában,
Atyámat, anyámat az én országomban
Érette elhagytam, jöttem ez országban,
Ha meg nem láthatom, esem rút halálban.”

A szép vetett ágyra nem akar feküdni,
Árnyékos fa alatt akar csak sétálni.
Az álomnak magát nem akará adni,
Az inas bujdosik, nem tud mit művelni.

Nagy sok ideiglen széjjel sétált vala,
Az inas melléje végre állott vala,
Az ajtót is immár megnyitották vala,
Álomhozó szellőt hogy reá bocsáta.

Királyfi az ágyra nem mehetett vala,
A szép zöld pázsitra fa alatt dőlt vala,
Melyet a szép leány eszébe vett vala,
Keserves jajszóval megyen őhozzája.

„Én édes szerelmem, atyádat, anyádat
Érettem elhagytad gazdag országodat,
Mely hiába tettél ennyi fáradságot!
Csak egyszer hallanád én keserves szómat!

Jaj, mely szomorúság szálla én szívemben,
Hogy nem beszélhetek veled keservemben!
Nem láthatlak immár többé én éltemben,
Ha most nem lehetek, szívem, veled szemben.

Mert soha nem mehet ember innet oda,
Az madár sem jöhet ez országból oda,
Én is nagy munkával jöttem ide – monda –,
Többé idejönnöm már nem szabad volna.

Bárcsak egyszer látnám, szívem, víg kedvedet!
Hallanád füleddel az én beszédimet,
Fülem is hallaná a te beszédidet,
Nem szánnám letenni érted életemet.”

E szók után földről leány felemelé,
Nyoszolyára ülvén az ölébe vevé,
Sűrű könnyeivel soká serkengeté,
Orcáját egészen vele nedvesíté.

Mind egész estvelig feje felett síra,
Sok siralmas szókat feje felett szóla,
Keserves jajszóval őtőle elvála,
Az ő inasának végre ígyen szóla:

„Szerelmes rózsámnak, ifjú Árgirusnak
Mondd meg ezen szóval az én virágomnak:
Holtig érte adom magam nagy bánatnak,
Ím ládd, fia vagyok immár a halálnak.

Nem jöhetek immár többé őhozzája,
Legyen már csendesen tőlem az ő tagja,
Kit őneki hoza telhetetlen álma,
Kit mostan restelle érettem hagynia.”

Nem tűrheté mégis, de visszafordula,
Testét apolgatja és csókolja vala,
Mely nehezen lélek a testet elhagyja,
Ily szíve-szakadva tőle nem válhatna.

„Bizonnyal jól tudom, én édes szerelmem,
Neked is ez nehéz, hogy nem láthatsz engem,
Mindhiába annyi fáradságod leszen.
Töltsd azon ki bosszúd, ki árulód leszen!”

Az inas is immár ugyan szánja vala,
Költeni nem meri, mert igen fél vala,
A szép leány viszont inasnak így szóla:
„Beszéld meg uradnak tőlem hallott szókat:


A kisebbik szegről vegye le szablyáját,
A nagyobbikára akassza ő kardját,
És így kitöltheti bosszúmat s bosszúját,
Ha abból fogadja szeretője szavát.

Mert ha eddig régen oda tette volna,
Velem eddig régen beszélhetett volna,
Kedve szerint velem mulathatott volna,
Én is ennyi búra nem jutottam volna.”

Az inas eszébe ezt nem vette vala,
Az leány elmenvén, urához járula,
Szokott orvossággal urát felserkenté, 
Könyve miatt teste mind azon víz vala.

Mondá: „Ím, úristen, mint megveríteztem!”
Az inasa mondá: „De nem veríteztél,
Hanem szép szeretőd áztatott könyvével.”
„Mit monda, jó szolgám? Hogy nem költöttél fel?”

„Miért mondod, uram, hogy nem költöttelek?
Földről szeretőddel ide emeltelek,
Ezideig vele mind itt könyveztelek,
De ha fel nem keltél, róla mit tehetek?”

Leánynak keserves beszédit számlálá,
Kin a szép Árgirus ugyan elájula,
A szép leányt ő is sokáig siratá,
Életét nem szánja, magát halni adá.

Mondá: „Megérdemlem érette a halált,
Hogy én el nem hagytam érette álmomat.”
Inas monda ismét:„Halld meg az én szómat,
Az leány meghagya mondanom ily szókat:

Te ne igyekezzél soha őutána,
Hanem inkább térj meg atyád országába,
Innét ez országból, mert nekem azt mondá,
Hogy még a madár is nem mehetne oda.

Homályos beszéddel végre monda ily szót:
A kisebbik szegről levegyed szablyádat,
A nagyobbik szegre függesszed kardodat,
Ha bosszút bosszúval állani akarod.

Mert hogyha eddig is oda tetted volna,
A te szeretőddel beszélhettél volna,
Minden kívánságod betölthetted volna,
Ő is ennyi búját nem szenvedte volna.”

Árgirus inasa azt gondolja vala,
Hogy otthon szablyáját nem jó helyen tartja.
De a bölcs Árgirus ottan azt megtudá,
Hogy inasa volna néki árulója.

Az ő kardját ottan nyakában megfogá,
Nagyobbik szegnek az ő nyakát alitá,
Inasának nyakát kisebb szegnek tudá,
Hüvelyéből kardját azontól kirántá.

„Most veszem eszembe, hogy te vagy árulóm,
Az én szeretőmtől voltál te megfosztóm,
Az ő szépségétől távol elszakasztóm,
Hogy én kegyesemet többé nem láthatom!

Jóllehet, énnekem érte meg kell halnom,
Néked is akarom halálodat látnom.
Tőle megfosztottál engem, jaj, mint szánom,
Nem látom már többé szegényt, jaj, mint bánom!”

Neki megbeszélé kesergvén inasa,
Ő álnok asszonya mint megcsalta volna:
„Gazdag uraságot nekem ígért volna.”
Keserves Árgirus nékie így szóla:

„Nem volt-e énnekem tereád nagy gondom?
Senki kívületted nem volt útitársom,
Köz lett volna veled minden uraságom,
Jaj, mint vesztél engem! De majd bosszúm állom.”

Azonban ő kardját kezében ragadá,
Inasa térdeplék, a fejét elcsapá.
A szállásra menvén asszonyt megátkozá,
Szörnyű átok alatt leányostól hagyá.
