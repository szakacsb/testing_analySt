  Bocsásd meg Úristen ifjúságomnak vétkét,
 sok hitetlenségét, undok fertelmességét,
 töröld el rútságát, minden álnokságát,
 könnyebbíts lelkem terhét.

 Az én búsult lelkem én nyavalyás testemben
 tétova bujdosik, mint madár nagy szélvészben,
 tőled oly igen fél, neked szólni sem mér
 akar esni kétségben.

 Látván magán való számtalan javaidat,
 Kiért viszont téged hallgat, mint jól tett Urat,
 háládatlanságát, látván hamisságát,
 ugyan szégyenli magát.

 Akarna tehozzád ismét örömest térni,
 de bűnei miatt nem mér elődbe menni,
 tőled elijedett, tudván, hogy vétkezett
 színed igen rettegi

 Sok kisértet éri, mindenképpen ijeszti,
 tőled rettegteti, kétségre sietteti,
 mely miatt majd elvész, ha vele jót nem tész
 magát pokolra ejti.

 Semmije nincs pedig mivel elődbe menne,
 kivel jó tétedért viszont téged tisztelne:
 vagy alázatosan méltó haragodban
 téged megengesztelne.

 Jajgatván nagy sokszor említi szent nevedet,
 mondván: vajha az Úr hozzá venne engemet,
 bizony nem vétkezném, csak őtet követném,
 mint édes istenemet.

 Bátorítsad azért Uram biztató szóddal,
 mit használsz szegénynek örök kárhozatjával.
 Hagyd inkább dicsérjen ez földön éltében,
 téged hálaadással.

 Az te szódat, Uram, mihelyen meghallhatja,
 ottan szent nevedet, mint atyját úgy kiáltja,
 kiterjesztett kézzel, sűrű könnyes szemmel
 magát reád bocsátja.

 Legörögvén könnye orcáján úgy megkövet,
 te magad is szánnád látván, mint keseredett
 nagy zokogásokkal, siralmas szép szókkal,
 kér fejének kegyelmet.

 Irgalmasságod is annál inkább kitetszik,
 mentől több bűneink nékünk megengedtetik,
 mit engedhetnél meg, ha nem vétkeznének
 te ellened a hívek.

 No tudom, haragját tovább rajtam nem tartja,
 mert az ő jobb kezét békességre kinyújtja,
 de csak olyanokra, kik utána járnak,
 mert ő mindennek Ura.

 Térj azért én lelkem kegyelmes Istenedhez,
 szép könyörgésekkel békéljél szent kezéhez,
 mert ím hozzá fogad, csak reá bízd magad,
 igen irgalmas Úr ez.

 Higgyünk mindörökké igazán csak őbenne,
 bűntől őrizkedjünk, ne távozzunk el tőle,
 áldott az Úr neve örökké Mennyekbe,
 ki ma megkegyelmeze.

 Ez éneket szerzem megkeseredett szívvel,
 várván Úr kegyelmét fejemre szent Lelkével,
 tétova budosván, vétkemet siratván,
 tusakodván ördöggel.
