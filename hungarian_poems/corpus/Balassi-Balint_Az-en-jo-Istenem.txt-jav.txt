 Az én jó Istenem, ha gyertyám nekem minden sötétségembe',
 S ha éltemet őrzi, fejemet menti, hát ki mint ijeszthetne?
 Ha hogy sok ellenség reám fegyverkezék, tőlük jóvoltából megmente,
 Rám dühödt szájukból, kivőn ő markukból, rajtam mert ingyen könyörüle,

 Kiért áldom nevét és nagy kegyelmét, míg e testben élhetek.
 Tőle ezelőtt is ez egyet, s most is kértem, hogy ránézhessek,
 Az imádság lelkét, adja reménységét, hogy egyedül csak benne higgyek,
 Eszemet a sátán ne hajtsa más után, szent cselekedetin örvendjek.

 Őt áldja énekszóm, s versemre okom legyen csak ő énnekem,
 Mert ő árnyékában és sátorában megtart, nem hagy elvesznem,
 Mint erős kőszálra, viszen hatalmára, hol nem árthat sok ellenségem,
 Sőt noha úgy tetszik, hogy most is aluszik az Úr, de tőlük megment engem,

 Kiért én megállom nagy fogadásom, s őtet holtig dicsérem.
 Könyörülj énrajtam azért jó Uram, s végy ki e búból engem,
 Emelj fel Istenem, segélj reménységem, mert csak Benned bízik bús lelkem,
 Szemem csak reád néz félvén, hogy majd elvész, ne hagyj reménylett üdvösségem.

 Ne hagyj e sötétben, s ne rejtsd előlem szerelmes orcád fényét,
 Vesznem szinte ne hagyj kísértet miatt, s tartsd meg adtad éltemet
 Sok ellenségimtül, kik vették már körül egyedül ártatlan fejemet,
 Engem már barátim, szüleim, rokonim elhagytanak, mint veszett embert.

 De a jó Isten, ki a híveken esik veszedelmekben,
 Engemet nem hagya, bűnböl kihoza nagy csudálatosképpen,
 Irgalmas Szent Atyám, engedjed, hogy tudjam a te utaidat követnem,
 Arról se félelem, se más dolog engem, hogy soha el ne téveszthessen.

 Rágalmazó nyelvtől, ál ellenségtől ments meg, Uram, engemet,
 Mert hazug tanúkkal, keserves szókkal káromlják életemet,
 Nyelvek ő fegyverek, kivel dühösködnek, keresik csak veszedelmemet,
 Ha velem nem volnál, s nem bátorítanál, éltemben értek volna véget.

 De a Te jó voltod és ígérted jód, kit búm után vígan adsz,
 És a boldog élet kegyelmességed, kit velem hittel váratsz,
 Bíztat nyavalyámban, vigasztal sok búmban, s tudom is, hogy sok jókkal áldasz,
 Senki ne féljen hát, mert az Úr sok jót ád neked, ki csak őbenne bízhatsz. 
