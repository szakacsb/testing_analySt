a nótája a Lucretia nótája
Borbála nevére

 Csak búbánat immár hagyatott énnekem, kiben el fogy életem,
 Mert jó reménységem kiben vala nekem, az most elhagyott engem,
 Kiért mindenkoron nyughatatlanságban, fohászkodásban lelkem.

 Ha néha hogy értek egyéb embereket szeretőjükről szólni,
 Akkor én bús lelkem rólad emlékezvén nem tud szegény mit tenni,
 Mert a gondolkodó, búskodó szerelem szívemet csak emészti.

 Azért én szerelmem és gyönyörűségem, mért hagyál el engemet?
 Ó, te fényes napom, mire nem terjeszted énfelém is fényedet,
 Hogy vigasztaltatnám én nagy bánatimban, látván szép személyedet?

 Kívánságim nekem látni személyedet naponként öregbülnek,
 Kik hogy ezideig be nem telhettenek, szemeim könnyeztenek,
 Mert ki oka voltál elébb örömömnek, most vagy csak keservemnek.

 Bánat miatt leszek én nagy gyötrelemben, ha rajtam nem könyörölsz,
 Betegségemben is, kinek vagy orvosság, ha nem gyógyítasz, megölsz,
 Hű szerelmemet is ha te megtekinted, bűn, ha hozzám nem térölsz!

 Oly igen nagy csudám nekem ezen vagyon, hogy mely kemény te szíved,
 Te gyönge színedhez nem hasonló, higgyed, te acél természeted,
 Mert lám, nem érdemlem a te itt létedben, hogy szemedet rám vessed.

 Rajtam szabad vagy te, én édes szerelmem, valamit művelendesz,
 Mert azt így jól látod, hogy vagyok te rabod, ha szintén meg ölendesz,
 Azért ámbár gyötörj, szívem, mégis engem, hogy ha abban örvendesz.

 Bírsz ugyanis engem szinte úgy mindenben, amiképpen akarod,
 Az én víg szívemet te megszomorítod, ismét megvigasztalod,
 Szomorú lelkemet, mint egy fiatal fát mint bölcs kertész, úgy hajtod.

 A fiatal fához vagyok már hasonló, ki még nyers és zöldellik,
 Ki a tűzben lévén egyfelül nedvesül, s más felöl égettetik,
 Így egyfelől szívem tőled kínoztatik, s ismét vigasztaltatik.

 Lám, az Etna hegyet mondják tengeren túl, hogy korosként égten ég,
 Kit soha nem olthat meg sem eső, sem hó, sem másféle nedvesség,
 Kinek égésében soha sem volt, sem leszen is e világon vég.

 Az én szívemnek is, ki nagy szerelmében hozzád régen fölgyulladt,
 Tüzét meg nem oltja sem bú, sem nyavalya, sem egyébféle bánat,
 Ha szerelmemért szinte megölsz is engem, de ugyan el nem hagyhat.

 Én szerelmemnek mert akkor lészen vége, mikor a folyó vizek
 Vissza folyók lesznek, s mindenfelé hegyek árkokkal tűnni kezdnek,
 Kik, hogy meglegyenek, te magad is jól tudod, hogy lehetetlenek.

 Rólam azért vedd el szomorú néztedet és mutasd víg kedvedet,
 Te két szép szemeddel, mellyel gyakran meg ölsz, élessz viszont engemet,
 Tudod, úgy szeretlek, tégedet kedvellek, mint tulajdon lelkemet.

 Tovább beszédemet immár én nem nyújtom, mert netalán megbántlak,
 Hosszú beszédemmel, mint szintén magamat, nem örömest untatlak,
 Csak ezen könyörgök, hogy engem mindenkor tarts tulajdon rabodnak.

 Gyönyörűségem mert minden reménységem nekem csak benned vagyon;
 Mi oka, nem tudom, hogy mind éjjel-nappal szívem téged gondoljon,
 Tégedet óhajtson, te felőled szóljon, és csak tégedet várjon.

 Tégedet ajánllak kegyes Istenemnek kezében, kegyelmében,
 Én magamat pedig a te jó kedvedben és édes szerelmedben;
 Ki írta, tudhatod, hiszen mert látszanak könnyeim e levélben.
