Halljuk meg immáron sok könnyhullatását,
Kegyetlen kősziklák között bujdosását,
A halál torkából megszabadulását,
Bujdosása után való vigasságát.

Másod napon reggel bánattal felkele,
Sok könnyhullatással városból kimene,
Nincsen már sehová semmi reménysége,
Keserűnek tetszik világban élete.

Iszonyú kegyetlen havasokon megyen,
Hol lenne halála, ő csak azt keresné,
Egy szép forrás mellett ő maga leüle,
Ily keserves sírást ő magában kezde:

„Jobb holtom énnekem, hogysemmint életem,
Nem láthatom többé már az én szeretőm,
Kiért én nem szánom letenni életem,
Általütöm rajtam az ennen fegyverem.

Ó, édes vén atyám és szerelmes anyám,
Kiket hitetlenül hagytam országomban,
Az én gyilkosomat csak velem elhoztam,
Édes rokonimat bezzeg messze hagytam.

Légy egészségben már, szerelmes két bátyám,
Kikkel én a kertben szerencsét próbáltam,
Nap és a Hold, kiknek világánál jártam,
Átkozott nyoszolya, ahol elaludtam.

Légy te egészségben, én  édes szerelmem,
Jaj, ez idegen föld majd megemészt engem,
Keserűnek tetszik világban életem,
Szerelemnek mérge majd megemészt engem.

Én szép fejér testem, kit gyengén tartanak,
A fúvó széltől is megoltalmaztanak,
Hol a te koporsód? vadak elszaggatnak,
Ki temet el téged, vallyon s kik siratnak?

Légy egészségben már, én utolsó napom,
Melyen e világból leszen kimúlásom,
Én utolsó órám, melyen elaluszom,
E csorgó forrásnál majd leszen halálom.”

Kardjának a végét a földre bocsátá,
Hegyét oldalában szíve aránt tartá,
Azáltal hogy esnék hirtelen halálba,
Azonban énekszót az erdőben halla.

Hirtelen tekinte, egy szép leányt láta,
Ugyan megrettene, viszontag felálla,
Mert istenasszonynak őtet véli vala,
Az ő szépségében álmélkodik vala.

Tündérleány volna, őtőle megkérdé,
Ő is kérdésére dolgát megbeszélé,
Keservesen tőle ő jövendőt kérde,
Melyre a szép leány ekképpen felele:

„Mostan, te szép ifjú, meg ne öld magadat,
Dolgaidnak várjad jóra fordulását!”
Ő magában viszont ismeg ígyen szóla:
„Jobb holtom, hogysemmint éltem ily nagy búban.

Napról napra, látom, öregbül bánatom.
Jobb az én testemből lelkem el-kimúljon,
E keserves világ hogysem így gyötörjön.”
Szablyáját kirántá, hogy többé ne éljen.

Iszonyú ordítást azontúl ott halla,
Amelynek miatta haja feláll vala.
Azt alítja vala, sárkány és oroszlán
Egymásra találván vínak a barlangban.

Monda ő magában: „Ki magát megölné,
Isten országának lakója nem lenne,
De jobb nékem – úgy mond – a barlangba mennem,
Hadd szaggassanak el oroszlánok abban.”

Hogy elközelgete, tekintvén barlangban,
Hát három ördögfi nagyon vínak abban,
Azokat megkérdé, hogy mi dolguk volna,
Ifjú Árgirusnak így feleltek vala:

 „Egy atyától  valók mi mindhárman vagyunk,
Az atyánktól maradt örökségen vívunk,
Egy ostor, paláston s egy bocskoron vívunk,
E három jószágon mi meg nem alkhatunk.

A bocskor, palástnak oly ereje vagyon,
Hogy aki ezekben felöltözvén vagyon,
Háromszor ő magát az ostorral sújtván
Azt mondja: ott legyek, ahol én akarom,

Minden kétség nélkül azonnal ott leszen,
Hogy ha dolgaiban bátorságos leszen.
Nem de nem méltó-e haragudnunk ezen,
Kinek egymás nélkül semmi haszna nincsen?

Középső öcsénknek hagyott ily hatalmat,
Valamikor akar, minket leszállíthat,
Amely miatt vallunk sok bosszúságokat.
Lássad, édes bátyám, te ítélj igazat!”

„Atyafiak vagytok, mit vítok? – azt mondá –
Hallgassatok reá az én mondásomra!
Én majdan titeket igazítlak jóra,
Az, kitek érdemli, annak ítélem ma.”

Háromfelé három nagy hegyet mutata,
Hogy az, ki először onnat visszajutna,
A hasznos jószágot mert ő annak adná,
Hallván futamának, készek lőnek hozzá.

A bocskort lábára, palástot vállára
Felvevén, az ostort markában szorítá,
Háromszor ő magát sújtá, és így szóla:
„Hipp-hopp, szeretőmnél legyek!" – ő azt mondá.

Mint sebes ellőtt nyíl, földről ragadtaték,
Míg visszatérének, mindaddig viteték,
Hallhatatlan messze hirtelen távozék,
Szerencse szegénynek igen jó adaték.

Középső ördögfi mihelyt hazajuta,
Megtudá Árgirust, hogy ő elment volna,
Ő tudományával szegényt leszállítá,
Egy nagy hegy oldalban földre esett vala.

Hallhatatlan messze hirtelen ment vala,
Mert immár utána nem mehetnek vala,
Keserves Árgirus Ő magát siratja,
Még csak madarat is ő nem láthat vala.

Magában gondolá, hogy hegyre felmenne,
Nagy keserves szemmel mindenfelé néze,
Magát a halálnak mindjárást ereszté,
Azonban a hegynek egyenest erede.

Szintén kenyere is már elfogyott vala,
 Egy kis pogácsája turbájában vala,
Éhségét gyökérrel ő enyhíti vala,
Teljes harmadnapig el-feljutott vala.

Drága nagy szép várat láta hegy tetején,
Kinél soha szebbet nem látott éltében.
Akará, hogy e vár felé közel menjen,
Egy szép leány jöve várból eleiben.

Mindjárt megismeré, hogy Árgirus volna,
Asszonyához leány mindjárt futott vala.
„Ihol jő Árgirus, asszonyom!"– azt mondja,
Mely szóra az asszony mindjárt arcul csapá.

„Vajon s ki hinné el, mit hazudsz előttem?
Csak álmodban láttad, azt inkább elhittem.”
Más szolgálója is ez híren kifuta,
Látá, megismeré, örömmel megtére.

„Asszonyom, szeretőd ihol jő!"– így szóla.
Annál is szörnyebben asszony arcul csapá,
Harmadik futamék, az is őt meglátá,
Asszonyhoz bemene, ilyen szókat szóla:

„A te  szép szeretőd ihol jő, asszonyom!”
Azt is arcul csapá, nagy haraggal mondván:
„Megbolondultatok ti, amint arányzom,
Vagy tréfás társtoknak alítotok, látom.

Lehetetlen dolog, hogy ő ide jőne,
Az emberi nemzet ingyen se remélje,
Ha szárnya volna is, gond volna jőnie.”
Leányok kiáltják, hogy bizony ő jőne.

Ő maga negyedszer kétséggel kimene,
Mihelyen meglátá, ottan megismeré,
Fáradt tagját látá, rajta keserüle,
Ő sok bujdosásán megesék a szíve.

Kiterjesztett kézzel nyakára borula,
Nagy öröme miatt ugyan nem szólhata.
Gyenge lágy ruháját könyvével áztatja,
De szíve sokára meg helyére álla.

„Hogy érdemlettem – ezt mondá –, szép virágom,
Én édes szép rózsám, nagy szép Árgirusom?
Kész vagyok ma érted halált megkóstolnom,
Ugyanis nagy sokszor volt immár szándékom.”

Egymás szeretők közt mely szokott lennie,
Egyik a másikkal nagy soká beszéle,
De hogy az senkinek már  nehéz ne lenne,
Csak rövid beszéddel minden ember értse.
