Ifjat megölelé, házában bevivé,
Minden szerencséjét néki megbeszélé,
Minden fáradságát csak semminek vélé,
A szép gyenge szűzzel játszadozni kezde.

Csattogó szerszámok a várban valának,
Kiktől zeng piaca széjjel a városnak,
Világos paloták ékesen ragyognak,
Aranyos csikorgók naptól csillagoznak.

Drága szép ékes kert ott a várban vala,
Szép ékes folyóvíz a kertben foly vala,
Fénylik a közepén a Venus temploma,
Szép aranyból csinált Belona oltára.

Sűrű szép virágok, árnyékos fák között
Az Ammon istennek kedves, szép éneket
Hangos szóval mondja Venusnak serege,
Mint angyali szép szó, hallatik zengése.

Ebbe  szép Árgirust egyedül bevivé,
Mint a szép Diána, úgy megyen előtte,
Virágos fák alatt vannak leülésben,
Holott szép Árgirus gyakran dől ölében.

Szép vetett nyoszolyák a kertben valának,
Hol egyen s hol máson nagy szépen nyugosznak,
Lágy ruhájok széltől lassan ingadoznak,
Mind a ketten szépek, nagy örömben vannak.

Néha ott elmenvén csipdes szép violát,
Nagy gyakorta ismét az ő szép mátkáját,
Keszkenő szélével illeti orcáját,
Különb-különb féle rózsákat mutogat.

Sok vigasság után kertből kijövének,
Örömében szerze gazdag lakodalmat,
Hozzája hasonló tündérasszonyokat
Házához hívata, kikkel vigadának.

Mikoron mindnyájan asztalnál volnának,
Senki nem bánkódik, mindnyájan vígadnak.
Egy nagy bánat éré szívét Árgirusnak,
Szemben ülvén a  szép leány mátkájának.

Az vigasság közben őtet arcul csapá,
Az leány nem szóla, csak fejét lehajtá,
Ismét vígasságban ő magát foglalá,
 Másodszor is ifjú leányt arcul csapá.

Asszony barátitól ugyan megszégyenlé,
De mégis nem szóla, csak fővel tekeré,
Harmadszor is ifjú leányt arcul üté,
Néki így felele, tovább nem tűrheté:

„Te Árgirus, azért fáradtál-e értem,
Hogy vendégim előtt így gyalázz meg engem?
Szégyennel illesed én királyi fejem?
Mondjad okát mostan énnékem, édesem!”

Az leánynak szeme könyvben forog vala,
Árgirus is rajta úgy kesereg vala,
Szép ékes beszéddel néki így szól vala:
„Majd megmondom okát, szívem, hallgass reá:

Atyámat, anyámat éretted elhagytam,
Gazdag országomtól nagy messze távoztam,
A te szerelmedért nagy messze bújdostam,
Veszedelmes helyen nagy sokat forgottam.

Mikor már házadhoz közel jöttem volna,
Három szép szűzleány előmbe jött vala,
Kik felőlem néked hírt mondanak vala,
De te mind a hármat arcul csaptad vala.

Az mely lehetetlen dolognak azt vélted,
Hogy én jelen lennék akkor teelőtted,
Mindaddig, amíglen nem láttál engemet,
Negyedszer úgy jövél látni személyemet,

Olyan lehetetlen dolognak én vélem,
Hogy megharagudnál, immár nem ítélem,
Tudom, hogy egyaránt gyötör a szerelem,
Semmi haragodat ebből nem remélem.”

 Monda az szép leány: „Argire, szerelmem,
Most látom, gonoszból hogy nem ütél engem,
Ezzel nem kisebbül az én emberségem,
Sőt, inkább öregbül az én tisztességem.”

Nagy szép szeretettel élének egymással,
Sok bújdosás után szép nyugodalommal,
Az sok bánat után jeles vigasságban,
Senkitől nem félnek, vannak bátorságban.

Nincs már Árgirusnak semmi fáradsága,
Annyi bújdosását csak semminek tartja,
Mert az, mit kívánt volt, már ölében tartja,
Amikor kívánja, szintén akkor látja.

A tündérleánynak sem búsong már szíve,
Helyén vagyon immár bujdosó elméje,
Minden bánatjának vagyon immár vége,
E históriának is legyen már
VÉGE
