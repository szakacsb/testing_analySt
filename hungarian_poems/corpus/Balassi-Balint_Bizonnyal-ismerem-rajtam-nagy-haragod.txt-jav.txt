 Bizonnyal ismerem rajtam nagy haragod,
 Felséges Úristen, és kemény ostorod,
 Kivel tagjaimat
 Bűneimért nekem igen ostorozod.

 Alázatos szívvel, Uram, Téged kérlek,
 Ellenem felemelt kezeidet tartsd meg,
 Szent Isten, könnyíts meg,
 Irgalmasságod is énhozzám mutasd meg.

 Láttam bűneimet, kikkel életemben,
 Vétkeztem Ellened, vitt ördög a bűnben,
 És a test a tőrben,
 De mégsem gondoltam, hogy így járjak ebben.

 Anyámnak méhében bűnben fogantattam,
 Melyből noha Tőled kimosogattattam,
 De gyarlón maradtam,
 És annak utána visszatántorodtam.

 Soksága bűnömnek rettegtet engemet,
 Nagy irgalmasságod de bíztat engemet
 Siratván bűnömet,
 És szívből óhajtom kegyelmességedet.

 Illik, hogy elfordulj, Uram, bűneimtől,
 Mellyel rakva vagyok talpig mind tetőtől,
 Kegyelmességedtől,
 Nem illik, hogy megfossz irgalmasságodtól.

 Bocsásd meg kötelét inkább ajakimnak
 Kik szüntelen téged felmagasztaljanak,
 Hálákat adjanak,
 Jó voltodért neked híven szolgáljanak.

 Az én lelkem is kész mindenkor dicsérni,
 Irgalmasságodért nagy hálákat adni,
 Rólad emlékezni,
 Gondolatim rajtad mindenkor tartani.

 Legyen ez énnekem az én bűneimért,
 Nagyobbal is Neked mert tartozom ezért,
 Nagy sok vétkeimért,
 Engem el nem vetél sok álnokságimért.

 Ím ha bűneimből ki nem térek vala,
 Vagy hogy vétkeimből ki nem emelsz vala,
 Ím mint veszek vala,
 Örök kárhozatra tántorodom vala.

 Neked azért nyelvem híven énekeljen,
 Elvett javaidért Tégedet dicsérjen,
 És holtig tiszteljen,
 Hogy annak utána örökké élhessen.

 Tanúságra szerzé e verseket össze,
 Kinek neve vagyon a versek fejébe,
 Magát megismerte,
 Ajánlja is magát Istennek kezébe. 
