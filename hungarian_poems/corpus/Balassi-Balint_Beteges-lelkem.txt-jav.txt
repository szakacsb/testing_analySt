Bebek Judit nevére
a Magam gondolt nótájára

 Beteges lelkem ismét énnekem most új szerelemtől,
 Mely betegségem támadott nekem a tekintetéből,
 Kinek személye, magatartása engemet most megöl.

 Ennek termete egyenes, magas, mint szép liliomszál,
 Két szép társával, mint Venus asszony tetszik, hogy veszteg áll,
 Tettetes köztük, mint világos nap, ha sűrű köd leszáll.

 Bátran két szemét mikor kegyesen énreám fordítja,
 Ottan szívemnek ő nagy szerelmét magához fölgyújtja,
 Mert csak két szeme az én szívemet fölgyújtó két fáklya.

 Erkölcse szelíd és szemérmetes, emberséggel elegy,
 Édes ajaka piros, szinte oly, mint jól meg nem ért meggy,
 Jeles tréfájú, édes beszédű szavában ő mind egy.

 Ki-ki ővéle táncát eljárni oly igen kívánja,
 Mert, mint fürj után ha magasságból magát sólyom rúgja,
 Oly nagy sebesen táncát ő járja, nem mozdul dereka.

 Ily szép s jó lévén, e kegyest hát én miért ne szeressem?
 Szeretem bizony, csak viszont ő is engemet szeressen,
 Szolgálatomért szemei elől engem el ne vessen.

 Víg leszen kedvem, ha ő magához engemet kötelez,
 Ha néha-néha gyötreni fog is, tudom, megkegyelmez,
 Mert hű szerelmem nála énnekem nagy jó kedvet szerez.

 De az én dolgom mint lenne vajon hogyha nem kellenék?
 Megóvjon engem attól az Isten, mert én úgy nem élnék!
 Most ha így vagyok, s az is történnék, aztán hová lennék?

 Judit nevére méltán nevezték őtet keresztségben,
 Mert hasonlónak Judit asszonyhoz látom mindenekben,
 Gerjedek ehhez, mint Holofernes, én is szerelemben.

 Távozván attól, aki szerelme gerjesztett engemet,
 Utána való nagy bánatomban éneklem ezeket,
 Ajánlván neki szolgálatommal együtt szerelmemet.
