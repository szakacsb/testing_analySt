kiben a Caelia fürödésének módját írja meg, annak felette pedig termetéről, magaviseléséről és szépségéről is szól

 Csodálván egy fürdőt, ki felette nagy gőzt magában eresztene,
 Fürdős okát mondja: Ez – úgymond – nem csoda, mert Caelia ül benne,
 Kinek mezítelen testére Szerelem gerjedvén, füsti menne.

 Mint a kevély páva verőfényen hogyha kiterjeszti sátorát,
 Mint égen szivárvány sok színben horgadván jelent esőre órát,
 Caelia oly frissen, újforma sok színben megyen táncban szaporát.

 Mint nap szép homállyal fehér felhő által verőfényét terjeszti,
 Oly gyenge világgal vékony fátyol által haja szenét ereszti
 Caelia befedvén s mellén tündökölvén drága gyémántkereszti.

 Támadtakor napnak, mint holdnak, csillagnak hogy enyészik világa,
 Úgy menyek-szüzeknek, mint az szép füveknek vész szépsége virága,
 Mihelyst közükben kél Caelia, akinél égnek nincs szebb csillaga.
