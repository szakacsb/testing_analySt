Borivóknak való
a Fejemet nincsen már nótájára
In laudem verni temporis  *

 Áldott szép pünkösdnek gyönyörű ideje,
 Mindent egészséggel látogató ege,
 Hosszú úton járókat könnyebbítő szele,

 Te nyitod rózsákat meg illatozásra,
 Néma fülemüle torkát kiáltásra,
 Fákat is te öltöztetsz sokszínű ruhákba.

 Neked virágoznak bokrok, szép violák,
 Folyóvizek, kutak csak neked tisztulnak,
 A jó hamar lovak is csak benned vigadnak.

 Mert fáradság után füremedt tagjokat,
 Szép harmatos fűvel hízlalod azokat,
 Új erővel építvén űzéshez inokat.

 Sőt még a végbeli jó vitéz katonák,
 A szépszagú mezőt kik széjjel bejárják,
 Most azok is vigadnak, az időt mulatják.

 Ki szép füvön lévén bánik jó lovával,
 Ki vígan lakozik vitéz barátjával,
 Ki pedig véres fegyvert tisztíttat csiszárral.

 Újul még a föld is mindenütt tetőled,
 Tisztul homályából az ég is tevéled,
 Minden teremtett állat megindul tebenned.

 Ily jó időt érvén Isten kegyelméből,
 Dicsérjük szent nevét fejenként jó szívből,
 Igyunk-lakjunk egymással vígan, szeretetből. 
