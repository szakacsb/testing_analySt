Már elvégzém tanúlói pályámat, ’s most az Atyám’ mezei jószágán, eggy igen kies romános vidéken, holott ezen levelemet írom, vagyon tartózkodásom, ’s itt fogok nehány havakat eltölteni. A’ nyugalom’ enyhe igen édesen esik az oskolai nyüg’ lerázása után, ’s a’ természet’ sokféle kecsei kimondhatatlan gyönyörrel töltik-el mellyemet. Legforróbb kívánatom most az, hogy Pestre juthassak. Képzelheti a’ Tekintetes Úr, melly szerencse várakozik ott reám. A’ szép Lelkek’ körében mindég új kénnyel fogom ott eltelve érzeni magamat, tüzem’ nevelni fogja minden, ’s lelkem mindenkor ingereltetni fog a’ merészebb repűletre. Ez leend éltemnek leggyönyörűbb epochája. De előbb még a’ praxis’ évén kelletik ált’esnem, mellyet örömmel törűlnék-ki az idő’ lajstromából, csak hogy kívánságom előbb megkoronáztatnék.
Miolta megszűntem Themis’ fija lenni (hogy Virág’ kifejezésével éljek) gyakrabban szokta Camoenám a’ Musagetes’ szent hegyeinek virúlatit meglátogatni. Azonban most még csak a’ könnyebben szedhető virágokat kötözgeti bokrétába, mert gyengébbek újjai, mintsem velek azon rózsákat, mellyeket sűrűbb tövisek őriznek leszakasztania lehetne. Közlök ismég nehány Helikoni Zsengéket a’ Tekintetes Úrral. Méltóztassék a’ leghidegebb Criticával megvizsgálni azokat, ’s tudatni velem egyenes ítéletét. A’ derűlni kívánó fiatal elmét csak a’ Critica’ szövétneke világosíthatja fel, ’s ezt meggyújtani csak a’ Nagyoknak lehet.
Reménylem a’ Tekintetes Úr nem fogja teljesítés nélkűl hagyni alázatos kérelmemet, ’s hízelkedem azzal magamnak, hogy Levele rövid üdő alatt meg fog örvendeztetni.
Ajánlom magamat nagybecsű kegyeibe, ’s maradok határatlan tisztelettel