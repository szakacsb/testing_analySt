A’ naponként halmozódó tiszti foglalatosságok egy idő olta annyira eltompítottak, hogy semmi eredeti dolgozásokra magamat alkalmatosnak nem érzem. Hogy tehát egykori tüzem egészen ki ne haljon, az ollyatén darabok fordítása által kívánom azt valamennyire élesztgetni, mellyek olvasás közben leginkább megtetszenek. Közlöm az első próbatételeket kedves Uram Bátyámmal, ’s elvárom azokról teendő egyenes ítéletét. A’ feljebb előadott ok egyszersmind mentségűl szolgáljon nekem Kedves Uram Bátyám előtt, hogy mindenkor egész gyönyörűséggel folytatott levelezésünket egy ideig félbeszakasztottam. A’ mult hónapban Szemere, ’s Vitkovics valának nálam, de sürgős dolgaik lévén csak kis ideig mulathatának. Vitkovicstól értettem meg, hogy némelly öszveszólalkozott Pesti Literátorok mellyképeiket neki olly feltétellel általadák, hogy míg él több hazafiúi öröminnepekről nevezetes palotájában felfüggesztve tartassanak, halála után pedig az egész képgyüjtemény a’ társaságba állók közűl a’ legidősebbre szálljon, ’s az örökösödésnek ezen korhoz kötött rendje azontúl is híven, ’s állandóúl megtartassék. Egy valóban szerencsés gondolat! Kért, hogy képemet én is a’ kívánt végre vétetném-le, a’ mit neki meg is igértem, minthogy baráti kérését megtagadnom nem lehetett. És Uram Bátyám meg fogja e képét neki küldeni? Nekem Dónátnál vala azt egyszer örömem látnom, midőn Juratus koromban Helmeczyvel egykor látogatására mentem. – Mint van Uram Bátyám megelégedve a’ Szép Literatúrai Ajándékkal a’ TudGyüjteményhez. Én azt tartom, hogy az valóságos nyeresége Literatúránknak. A’ Majusi ív nekem leginkább tetszik, ’s abban ismét leginkább a’ Széplelkek’ panasza Bölöni Farkas Sándortól. Ezen gazdag képzelődésü, forró, ’s egyszersmind kényes érzésű ifjútól felette sokat várhatunk. Ohajtanám megnyerni barátságát, az talán hamvadó szikráimat ismét tenyésztő lángokra gyujtaná. Éljen szerencsésen Kedves Uram Bátyám! Maradok állandó tisztelettel.