A’ magyar tudós társaságnak ezen 1831-beli Junius 13-dikán tartott héti ülése elővevé a’ mult Februarius 23-dikán volt nagy gyülés határozásai nyomán, reábizattatásához képest a’ magyar nagy szótár irásához szükséges készületek bővebb kifejtését. Minekutánna több ülésben Gróf Teleki Jósef e’ czimű koszorús munkájának „egy tökélletes magyar szótár elrendeltetése, ’s a’ t. 1817 6.” mint alapul vettnek első része felolvastatott, ’s ahhoz némelly ollyan jegyzések járultak volna, a’ mik majd még a’ nagy gyülés eleibe terjesztetnek; némelly mások, mellyek a’ minél elébb megkezdendő munka közelítése végett minden esetre előre járulandók, a’ vidéki társaktól is helybenhagyatások reménye fejébe, ezennel hivatalosan közöltetnek.
Jónak látszván ugymint, minden tudomány-osztálybeli műszónak még a’ nagy szótár munkába vétele előtti külön kiadása, azért: hogy jó ’s rossz műszó mintegy kivált rakhelyen feltaláltassék, ’s közülök a’ nagy szótár irása alatt a’ válogatás véghez biztosabban mehessen; hogy a’ nagy szótár elkészüléséig az érzett szükség valamennyire is kevesebbüljön; továbbá: hogy az Igazgató tanács helybenhagyásával közre bocsátandó példányoknak több értelmes hazafiakkal közlése után, vélekedéseket a’ műszavakról a’ társaságnak nem-tagjai is előadhassák, ’s a’ talán nem épen jól kifejezettek helyébe jobbakat ajánlhassanak, ’s igy, mintegy az egész ország vévén részt országos köz tulajdona minél tökélletesb összeszerkeztetésében, annak gyanúja, mintha önkény ’s makacsság akarná tolni a’ nemzetre a’ szükséges műszavakat – elsimuljon, sőt ezeket a’ miveltségben gyarapodó magyar mind nyelve természete, mind a’ világos értelem megkivánása utján, új kincsül, szavai közé készebben fogadhassa. –
Ezeknél fogva, minden tiszteletbeli ’s rendes taghoz, és olly levelezőhez, kit e’ végett bizonyos tudományosztály felkért, vagy még kijegyez, ezen két kérés intéztetik:
1. Ne sajnálja ezen felhivást kezéhez vevő tisztelt tag, tudományai nemeihez tartozó magyar könyveink czimét, mellyek a’ magyar nyomtatás kezdete olta maig megjelentek, ’s könyvsorokból, vagy literaturánk hisztoriájiból tudtára vagynak, feljegyzeni.
A’ mi azon czélhoz vezettetésért megteendő: hogy mindenik osztály kiszedje majd azokból tudománya műszavait, ’s ábécze rendben sorzott deák vagy egyéb nyelv műszava előtétele mellé rakván, az azokkal akkép élt Iró nevét, ’s igy, ha úgy fordul, a’ magáét is utánnak tegye, ha mire pedig még nem volna magyar kifejezés, arra a’ tag maga javalljon; vagy ha épen nem lehetne még valamelly idegen műszót elnevezni nyelvünkön: ott üres helyet hagyjon, ’s ez által másokat annak alkotására intsen.
2. Összeolvasván mindenik osztály könyvczimeit, midőn igy többek feljegyzésénél fogva egy magyar ide tartozó munka se’ lesz kifelejtve, egyezzenek-meg az osztályok tagjai külön magok között, mellyik miféle könyvből szedje-ki a’ műszavakat; ’s úgy fogjon kiki az elébbeni pontban eléadott munkálkodáshoz.
Minekutánna pedig a’ Filozófia és Mathezis helybeli rendes tagjai a’ Junius 21-dikén volt héti ülésben már bé is mutatták az osztályaikbeli magyar könyvek czimeit: ezek azon tiszteletbeli, rendes, és levelező tagokkal, kiket azon ülésben velek együtt dolgozásra bizodalmasan kijeleltek, ezennel közöltetnek is, azon megkereséssel és utasitással, hogy a’ még általak tudva lévő könyvczímmel a’ hézagot pótolják, ’s egymással a’ titoknoki hivatal útján közöljék; egyszersmind azomban a’ műszavak feljegyzéséhez a’ nekik osztott könyvekből szorgalommal fogni ne terheltessenek. Különösen itt a’ Mathezis osztályához, valamint a’ természettudományaiéhoz azon előre értesítés járul, hogy a’ kézi mesterségek, bányászság, hajósság, földmivelés eszközei és szerei magyar neveit midőn könyvekben nem lelnék, találjanak módot, illyeneknek egyenesen azok üzőjitől való általvételre.
Magoktól fogják érteni a’ más négy osztály tisztelt tagjai, hogy ők a’ jövő Augusztus 29-dikén kezdődő nagy gyülés folyta alatt a’ tudományaikbeli könyvek czímeit egymással legjobban közölhetik: azért akkorra kétségkivül mindenik annyit ir össze, a’ mennyi előtte ismeretes; ’s midőn majd egyik ’s másik jegyzéseiből a’ megjelent magyar könyvek sora tökélletesen együvé állíttatik, magok között azokat szóval legkönnyebben is feloszthatják, ’s társakat tiszteletbeli és levelező tagok közül szükséges számmal kérhetnek, és választhatnak.
’S midőn ezekkel együtt a’ héti ülés még azon javallatjában is hiszi barátságos megegyezését vidéki társainak, mellyet az osztályok műszókönyvének azon rendben leendő mingyárti kinyomatatására gondol jónak, a’ mint valamelly osztály készen van: bátran gerjed az iránt is hiedelem, hogy a’ Nemzet nagy gondolatu ohajtására feltűnt társaság minél elébb nyujt szorgalomjelt e’ roppant tárgyából – nyelvünk ügyéért szép aggodalmu hazánkfijainak.

[Az összehajtott levélkézirat első oldalának alján „Kazinczy Ferencz.” címzés olvasható. A borítékon ép piros pecsét található, és a következő címzés:]
A’ magyar tudós társaság Titoknokától.
Tekintetes Nemzetes Kazinczi Kazinczy Ferencz Tábla Biró Urnak, a’ magyar tudós társaság rendes tagjának.
Hivatalosan.